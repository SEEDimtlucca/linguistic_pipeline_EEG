Racconto per bambini cattivi.

Questa è la storia di una famiglia che non aveva un soldo. Erano delle brave persone, stringevano i denti e andavano avanti. I due figli, Mario e Luisina, i giocattoli se li costruivano da soli. Quando Natale si fece vicino, la mamma di Mario e Luisina, parlò con suo marito: "Senti Giovanni, i bambini non chiedono mai niente, però la vigilia dobbiamo fare una bella cena di pesce. Quei due ragazzini, al massimo, conoscono il tonno in scatola. Quindi, per favore, vendi questa".
Gli diede una collanina con una medaglietta della Madonna.
Giovanni era disperato, doveva vendersi la collanina di sua moglie per dare un po' di gioia ai suoi cari. 
Ma alla fine che c’è di più bello di una famiglia che festeggia il Santo Natale?
Uscì di casa, ma sulla strada incontrò due ladri.
Cominciò a scappare ma i due erano giovani e lui aveva una gamba che non funzionava bene. Lo acchiapparono e gli rubarono la collana. Quando si rialzò da terra iniziò a piangere. Come poteva presentarsi a casa senza niente? Andò lo stesso al mercato del pesce.
Giovanni pregò i pescivendoli di dargli qualcosa. Gli andavano bene pure le interiora e le teste dei pesci che non mangia nessuno. Lo cacciarono come fosse un barbone. 
Il pover’uomo vide allora un enorme pesce spada. Era bellissimo con la sua spada affilata, la pelle azzurra e un occhio grande come un uovo.
Sarebbe stata una sorpresa meravigliosa portarlo a casa. Avrebbero mangiato per sei mesi.
Lui non aveva mai rubato nulla in vita sua, era onesto e sapeva che Non rubare è uno dei dieci comandamenti. 
Ma forse Dio, per una volta, avrebbe chiuso un occhio. Giovanni aspettò che fosse il momento giusto, che nessuno lo vedesse e corse verso il pesce. Lo afferrò per la coda e con uno slancio violento se lo gettò sulla spalla pronto a scappare.
Ma un dolore terribile, come una pugnalata, gli strappò il respiro. 
Fece finta di niente e cominciò a correre verso le stradine del quartiere vecchio.
Avanzava a denti stretti, il pesce sulla spalla. Sentiva dietro di sé i pescivendoli che gli gridavano di fermarsi. Si infilò in un vicolo, poi in un altro e in un altro ancora. 
Si fermò senza fiato e lasciò cadere il pesce. Si toccò la schiena, aveva un taglio profondo. Si era pugnalato da solo quando si era buttato il pesce sulla spalla. La lunga spada lo aveva infilzato nella schiena. 
Con fatica prese il pesce da terra, questa volta stringendolo tra le braccia come fosse un bambino e si avviò verso casa. Più camminava e più si sentiva debole e più il pesce pesava. Gli girava la testa e tutto gli si sfocava davanti 
"Adesso arrivo! Vedrete come sarete contenti", disse.
Ma le gambe gli erano diventate dure finì a terra diverse volte ma continuò fino a casa. Arrivato davanti alla porta fece cadere il pesce e si accorse che non ce la faceva a bussare. Cadde in ginocchio e con le ultime forze rotolò dietro un mucchio di spazzatura. Stava morendo, vedeva l’Angelo della morte che attendeva pazientemente 
"Possiamo aspettare ancora un attimo?", supplicò Giovanni.
La morte fece segno di sì. 
Steso nell’immondizia vide che la porta si apriva e usciva Luisina. Cominciava a saltare felice e chiamava la mamma e il fratellino.
I tre portavano dentro il pesce e dopo un po' avvertì un odore così buono che gli sembrava di essere dentro il mare.
Stavano preparando la cena. Giovanni sorrise, guardò la morte e sospirò. "Adesso possiamo andare"
