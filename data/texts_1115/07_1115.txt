L'incantesimo della volpe.
C’è stato un periodo della mia vita nel quale ho seguito mio padre quando andava a caccia coi suoi amici. Non avevo un fucile mio, ogni tanto qualcuno ne portava uno in più e me lo passava. Io lo prendevo, ringraziavo e mi ripromettevo di fare in modo di non tirare un colpo. Non mi piaceva ammazzare. Mi piaceva sparare a bottiglie vuote o barattoli arrugginiti. Avevo, a detta di tutti, una buona mira. Cos’era allora che mi spingeva ad alzarmi dal letto quando ancora faceva scuro? Mi piaceva vedere spuntare il sole e mi piaceva l’improvviso, accendersi della caccia. 
Dalle parti nostre, si andavano a cacciare allodole, conigli e lepri.
I conigli bisognava stanarli col furetto. La tana del coniglio aveva una buca d’ingresso, ma il coniglio, s’approntava tre o quattro buche d’uscita scavandole a notevole distanza. I cacciatori, una volta individuata la buca d’entrata, dovevano scoprire le altre. Quando le scovavano, si disponevano a guardia di queste uscite mentre uno pigliava dal cestino il furetto e lo faceva penetrare nel labirinto conigliesco.
Il furetto è dotato di denti micidiali, nemico giurato del coniglio. Questi, appena lo vede entrare nella sua tana, scappa attraverso una delle uscite di sicurezza dove trova però, il cacciatore. Ma non sempre avviene così. Certe volte il coniglio imbocca una via che porta a un’uscita non individuata dai cacciatori e questi se ne accorgono troppo tardi. Altre volte accade che, nell’intricata rete sotterranea della tana, il coniglio si sia scavato un posto difficilmente raggiungibile dal furetto. Allora l’attesa della preda può protrarsi per ore. Vorrei raccontarvi quello che mi capitò durante una di queste attese. La tana del coniglio si trovava sul cucuzzolo di una collina e le sue tre uscite erano lontanissime.
Mi sedetti col fucile poggiato sulle gambe e aspettai. Il sole si era levato da poco. Poi la luce, sempre più forte, arrivò alle mie spalle e mi superò. Dal fondovalle vidi sbucare un cane che saliva verso di me, lento, quasi indolente, pareva assorto nei suoi pensieri. Lo guardai avvicinarsi e cominciai a domandarmi che razza fosse, non ne avevo mai visto uno con una coda così folta. Poi il cane, a pochi passi da me, venne investito in pieno dalla luce.
Fu un attimo, e violentemente il suo pelame divampò di un rosso rifulgente. Rimasi affascinato a contemplarlo. Ma anche lui si fermò d’un tratto e alzò la testa a guardarmi. Allora vidi i suoi occhi e capii. Non ci vedeva, era cieco. Si era avvicinato tanto a me perché il vento non gli aveva portato il mio odore.
E sentii mio padre che urlava:
"È una volpe! Spara!".
Lui non poteva sparare, era troppo lontano. Io non mi mossi ma intuii che stava scendendo giù a rotta di collo. Non sparai, rimasi immobile. Ero incantato da quella bellezza, trattenevo persino il respiro. La volpe, che aveva rizzato le orecchie alla voce di mio padre si mosse velocissima verso il fondovalle e, appena tornò dentro la zona d’ombra, sembrò spegnersi. Ma, sia pure per pochi istanti, mi aveva regalato un incantesimo.
