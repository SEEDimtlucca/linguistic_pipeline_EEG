Apocalisse.

Cara Franci, ti scrivo per sapere come stai tu e come stanno Eris e i vostri figli meravigliosi.
E poi volevo sapere se pure da voi in Australia è arrivata l’Apocalisse. Manu dice che non è detto che sia arrivata pure laggiù, voi siete in un altro emisfero e che l’Australia è un Paese abbastanza vergine e che la gente lì non può aver commesso lo stesso numero di peccati che da noi.
Secondo me, non ci può essere un’Apocalisse a metà.
 E poi alla televisione dicevano che era un problema globale. Ma vatti a fidare. Comunque, spero che da voi non sia arrivata e abbia ragione Manu.
Da un paio d’anni non si parlava d’altro che dell’Apocalisse, che sarebbe arrivata e saremmo morti tutti.
Soprattutto gli esperti, in televisione, avevano ognuno una ricetta su come sarebbe successo.
Ma tutti concordavano su ‘sta storia dei cavalli colorati.
L’Anticristo sarebbe arrivato sopra un cavallo bianco ad annunciare la fine della Terra.
Poi sarebbe arrivato un cavallo rosso che avrebbe fatto scoppiare una guerra totale. Poi un cavallo nero che avrebbe portato fame e carestia anche in conseguenza della guerra. Di questi cavalli non c’è stata traccia. E non ci sono stati nemmeno terremoti e piogge di meteoriti. Però, l’Apocalisse c’è stata. È arrivata così, senza trombe del giudizio ad annunciarla, mi sono svegliato una mattina e ho scoperto che mi faceva male tutto. Ogni movimento, anche solo piegare un dito, mi faceva male. Persino sbattere le palpebre. Un dolore costante che non ti abbandona mai. Camminare è quasi impossibile senza urlare. È difficile da spiegare ma qualsiasi processo biologico produce dolore. Pure la crescita della barba, dei capelli e delle unghie. Digerire poi ti lascia praticamente senza fiato, cominci a piangere. È come se Dio avesse tolto a tutti gli uomini l’anestetico che ti permette di vivere senza soffrire e di divertirti. Sai quella storia che si raccontava delle endorfine, che vengono prodotte dal nostro cervello per stare meglio? Ho capito che la carne, le cellule, il sangue stesso soffre per esistere e che Dio (e pensare che io non credevo) aveva infuso sostanze anestetiche che ora ci ha tolto. Ora, non abbiamo più niente che ci protegge e ogni secondo è una sofferenza continua. Detto ciò, non la voglio buttare sul drammatico esagerato, forse passerà. Forse il padre eterno ci ricoprirà di questa droga naturale che rendeva la vita degna di essere vissuta. 
Certo le nostre droghe non funzionano. Alla ASL distribuiscono gratis ogni tipo di droga e anestetico. Ma non servono a niente.
Che strano, nessuno aveva pensato a questa punizione. Era la peggiore di tutte.
Tutti a parlare. Ora però pure parlare è impossibile. Le corde vocali le usiamo oramai solo per lamentarci.
Ora devo smettere di scrivere, la mano mi si sta paralizzando e gli occhi mi si appannano. Di là il piccolo Ettore non smette di piangere da un mese. Spero tanto che lì da voi non sia così.
Se a voi non è successo, dovete pensare che la vita che vivete è meravigliosa, gustatene ogni scorcio, respirate a pieni polmoni, correte, baciatevi.
Ti voglio tanto bene.
Ah! Non ti ho detto che ogni battito del cuore è una fitta che mi strappa un sottile lamento.
Tuo,
Filippo.

