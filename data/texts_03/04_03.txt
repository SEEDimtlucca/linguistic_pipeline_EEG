Lupetto mangia solo pastasciutta.
È l’ora di cena, la mamma tira fuori una teglia dal forno. 
“Che cos’è?”, chiede Lupetto. 
“La mia specialità”, dice la mamma, “un soufflé di prosciutto e funghi”.
“Bleh, non mi piace”, fa Lupetto, e allontana il suo piatto.
La mamma aggrotta le sopracciglia, “prima di dire che non ti piace, dovresti assaggiarlo, magari scopri che ne vai pazzo”.
“No!”, si ostina lupetto, “Non mi piacciono i funghi, preferisco la pastasciutta”. 
E si tappa la bocca!
Il giorno dopo Lupetto rifiuta i pomodori ripieni e mangia solo un po’ di riso, il papà cerca di farlo ridere, fa il pagliaccio, il gioco dell’aereo, ma non funziona, tutti i giorni la stessa storia.
A Lupetto non piace questo, a Lupetto non piace quello… Ogni pasto è una battaglia, lui vuole la pastasciutta, tutti i giorni la pastasciutta.
Una sera Lupetto rovescia il piatto perché non vuole mangiare i piselli.
“Fila in camera tua e calmati!”, gli dice il papà. “Io e la mamma vogliamo cenare tranquilli”.
Il giorno dopo la mamma cerca di farlo riflettere e gli dice “Hai ragione, la pastasciutta è buona, ma per stare in salute devi mangiare un po’ di tutto e non solamente quello che ti piace, capisci?”.
“A me piace la pastasciutta”, ripete Lupetto.
Più tardi Lupetto e il papà cucinano le lasagne, Lupetto dispone gli strati di pasta nella teglia e il papà aggiunge il ragù e alcune piccole verdure.
“Ah no!”, protesta Lupetto. “Le verdure non mi piacciono”.
“Vedrai quando le assaggi”, gli dice il papà.
Ecco, le lasagne sono pronte, mmm, che profumino, però Lupetto è sulle spine, si domanda se gli piaceranno.
Lupetto assaggia le lasagne, sono deliziose e ne vuole ancora.
“Ah no! Le lasagne sono solo per me”, lo prende in giro il papà. “Hai detto che non ti piacevano le verdure”. “Le verdure fanno bene alla salute”, risponde Lupetto e se ne prende un’enorme cucchiaiata. 

