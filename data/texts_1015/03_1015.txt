Il cardellino.

Era una bellissima mattina di fine luglio e io, nella casa in Toscana, me ne stavo seduto sopra una sedia a sdraio. Mia figlia a un movimento che feci con le gambe, mi disse di stare attento a dove mettevo i piedi.
-Perché?
-c’è un cardellino che se ne stava tra le tue scarpe.
Mi sporsi per poterlo vedere.
Stava fermo, non cercava da mangiare. Mi accorsi che volgeva la testina a guardare attorno a sé non sapendo come comportarsi.
Mi alzai con cautela, perché il cardellino se ne stava lì sempre fermo, ed entrai in casa. Dopo pranzo, andai a dare un’occhiata. Non si era mosso. Allora capii il suo dramma. Fuggito dalla gabbia, ignorava come comportarsi nell’inaspettata libertà.
Mia figlia corse a comprare l’occorrente e, quando tornò lo infilai nella nuovissima capiente gabbia che avevamo dotato di acqua e di mangime.
Il cardellino si precipitò a mangiare e a bere. Tra quelle sbarre era a suo agio.
Il cardellino cantava in modo straordinario, certe volte ci stupiva con le sue variazioni.
Dopo circa un anno che stava con noi, una sera mia figlia uscì sulla terrazza per portare dentro la gabbia, ma ritornò subito.
-Papà, sopra alla gabbia si è posato un altro uccello che non vuole andare via.
Era un pappagallino che con le zampette artigliava le sbarre della gabbia. Il cardellino era piuttosto agitato, pareva non gradire la visita.
-Capii che anche lui doveva essere un evaso pentito della fuga. 
Con l’aiuto di mia figlia, riempimmo due sotto tazze d’acqua e mangime e gliele mettemmo davanti. 
L’indomani mattina comprai un’altra gabbia. 
Tutti i giorni gli parlavo. Lo chiamavo Pimpigallo o Pimpi.
-Pimpi saluta il tuo amico. Digli: ciao cardellino.
Una mattina, mentre gli parlavo pigliò una curiosa posizione. Si mise capovolto, con la coda in alto e con la testina in giù.
Da allora, appena mi vedeva, si metteva così e io gli parlavo.
Il cardellino, quando si fu abituato alla presenza del compagno, ripigliò a cantare. 
Un pomeriggio mi sembrò che la voce del cardellino fosse diversa dal solito. Uscii a vedere. Era Pimpigallo che imitava alla perfezione il cardellino.
Il quale, stava a guardarlo tra lo sdegnato e l’offeso. Poi, dopo un altro lungo periodo di silenzio ostile, anche il cardellino ripigliò a cantare.
Facevamo dei duetti improvvisati che pareva d’essere a una jam session.
Un’estate dovetti andare in Sicilia. La mia famiglia se ne andò nella casa in Toscana. Le due gabbie venivano appese a un enorme castagno davanti alla porta. Un pomeriggio telefonai a mia moglie Rosetta. Quello che capitò subito dopo la telefonata, lo seppi da lei.
Mia suocera s’affacciò alla finestra e disse ad alta voce:
-Ciao Andrea, quando sei arrivato?
Mia moglie “strammò”. Aveva appena finito di parlarmi al telefono.
-Che dici mamma?
-Salutavo Andrea. Dov’è che non lo vedo?
-È ancora in Sicilia.
- Ma che dici? Se ho appena sentito la sua voce!
E in quel momento anche mia moglie sentì una voce rauca, dall’accento siciliano.
Era Pimpigallo che mi imitava alla perfezione.
Quando tornai, la prima cosa che feci fu domandargli:
-Ciao Pimpi, come stai?
E lui con la mia voce:
-Mannaggia!
