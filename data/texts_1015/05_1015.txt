Una goccia.
Una goccia d'acqua sale i gradini della scala. Disteso nel letto, ascolto il suo cammino.
Tic, tic, si ode a intermittenza. Poi la goccia si ferma e magari per tutta la rimanente notte non si fa più viva. Tuttavia sale. Non siamo stati noi a segnalarla.
Bensì una servetta. Se ne accorse una sera quando tutti erano già a dormire.
Dopo un po' scese dal letto e corse a svegliare la padrona.
"Signora " sussurrò "
"Cosa succede? " fece la padrona riscuotendosi. 
"C'è una goccia, signora, vien su per le scale! "
"Che cosa? " chiese l'altra sbalordita.
"Una goccia che sale i gradini!" ripeté la servetta, e quasi si metteva a piangere.
"sei matta?” imprecò la signora. “Torna a letto! Hai bevuto, è un pezzo che al mattino manca il vino nella bottiglia!” 
Ma la ragazzetta era già rincantucciata sotto le coperte.
"Chissà che cosa le sarà mai saltato in mente, a quella stupida" pensava la padrona.
Ed ascoltando involontariamente anche lei udì il curioso rumore. Una goccia saliva le scale.
Per un istante la signora pensò di uscire a vedere. Ma che cosa mai avrebbe potuto trovare alla luce delle lampadine oscurate? Come rintracciare una goccia in piena notte.
Nei giorni successivi, la voce si sparse lentamente e adesso tutti lo sanno anche se preferiscono non parlarne.
Ora molte orecchie restano tese la notte. 
Certe notti la goccia tace. Altre volte invece, per lunghe ore non fa che spostarsi. Battono i cuori allorché il tenero passo sembra toccare la soglia. Meno male, non si è fermata. Eccola che si allontana al piano di sopra.
Gli inquilini dell'ammezzato pensano di essere ormai al sicuro.
La goccia - essi credono - è già passata davanti alla loro porta. 
Ma chi gli dice che nelle prossime notti la goccia riprenderà il cammino dal punto dove era giunta l'ultima volta, o ricomincerà da capo? 
Al mattino, si guarda attentamente la scala se mai sia rimasta qualche traccia. Niente, come era prevedibile. Al mattino del resto chi prende più questa storia sul serio? Al sole del mattino l'uomo è forte, anche se poche ore prima sbigottiva.
Dormire in una camera lontana dalla tromba delle scale non serve. Meglio sentirlo, il rumore.
Chi abita in quelle camere riposte, talora sguscia in silenzio nei corridoi e se ne sta in anticamera, dietro la porta, col respiro sospeso, ascoltando.
Peggio ancora però se tutto è tranquillo: in questo caso come escludere che, appena tornati a coricarsi, proprio allora non cominci il rumore?
Che strana vita. E non poter tentare rimedi, né trovare una spiegazione. E non poter neppure persuadere gli altri, delle altre case, i quali non sanno. Ma che cosa sarebbe poi questa goccia?
Si vorrebbe, simboleggiare la morte? o gli anni che passano? Niente affatto: è semplicemente una goccia, solo che viene su per le scale.
Non è uno scherzo, non ci sono doppi sensi, trattasi proprio di una goccia d'acqua, a quanto è dato presumere, che di notte viene su per le scale. E perciò si ha paura.


