Le posate sposate

C’era una volta una forchetta molto lucida, con i denti d’argento. Tutti la ammiravano e la volevano in sposa. Arrivò il cavatappi, e facendo un giro di danza girondina, disse: -Bella forchetta lucente, guardami un po': io giro, brillo, tiro, strappo e stappo! Non sono un tipo bello e interessante? Sposami, forchetta, e stapperemo insieme una bottiglia di spumante!
La forchetta rispose: - Bello mio, tu stappi, strappi, ma non mi acchiappi!
E il cavatappi, deluso, se ne andò nel cassetto.
Ed ecco il coltello, lama luccicante ed affilata, che si fece avanti, e mostrandosi di qua e di là disse: -Forchetta deliziosa, guardami un po', io taglio, sego, spello, buco, divido e spartisco! Se mi sposi, sarò come una spada al tuo fianco. E la forchetta:
-Bello mio, tu tagli, tagli, ma non mi pigli!
E il coltello se ne andò al suo posto nel cassetto.
Arriva il cucchiaio, piano, piano, col suo testone tondo, e dice: 
-Eccomi qui, cara forchetta! Non ti senti un po' sola? Io ho un bel posto nel cassetto, con uno spazio vuoto… Vuoi venire a stare con me? 
La forchetta lo guardò, ed ecco che, guardandolo, non vide solo lui, ma la propria immagine, perché anche il cucchiaio era ben pulito, lucido come uno specchio: però non si vide com’era, ma a testa in giù, perché se ci si guarda nella parte concava di un cucchiaio, succede così. La forchetta si mise a ridere, poi girò dall’altra parte e si specchiò: e si vide grassa grassa, perché chi si specchia nella parte convessa di un cucchiaio si vede così.
Allora la forchetta rise forte, e disse: -Non ti sposo per la casa o per le lire, ma perché mi fai divertire!
Così, forchetta e cucchiaio diventarono le posate sposate, e abitarono nel cassetto, lui in una stanza e lei nell’altra per stare più comodi. 
Però, spesso, stavano vicini e vicini oggi, vicini domani, dopo qualche mese nella cameretta più piccola del cassetto si sentì strillare. Chi era arrivato?
Un cucchiaino! E dopo qualche tempo, ancora strilli, era arrivata una forchettina.



