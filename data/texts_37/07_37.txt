Le due befane.
La Befana volava a cavallo della scopa. Vola e vola, a un certo punto vide una vecchina proprio uguale a lei, a cavallo di una scopa. -Chi sei? -chiese la Befana, e quella rispose: 
-Sono la Befana.
-Eh, no! La Befana sono io! – disse la Befana. – Non vedi che ho la scopa, il naso lungo, eccetera? 
-Anche io ce li ho! -disse l’altra.
-Non vedi che volo? 
-Volo anche io! -disse la seconda
-Non vedi che ho il sacco pieno di doni?
-Anche io ce li ho!
La Befana era confusa, perché era sicura di essere lei la Befana: ma anche l’altra sembrava che lo fosse. Forse c’erano due Befane nel mondo, e lei non lo aveva mai saputo? 
Ma se era così, non ci sarebbe stata troppa confusione, per i doni ai bambini?
-Senti, -disse allora. -Facciamo una gara: chi vince sarà la Befana, l’altra andrà sulla terra a fare la vecchina.
-D’accordo! -rispose quella. -Che gara facciamo?
-Un volo da qui alla Luna, e ritorno.
-Pronta? Vai.
Le due vecchine partirono, attaccate alle loro scope, con i bianchi capelli agitati dal vento: vola e vola, erano velocissime. Arrivarono insieme alla Luna, le girarono attorno, cominciarono a tornare giù, sempre vicinissime l’una all’altra, punta di naso con punta di naso, punta di manico con punta di manico. A un certo punto la Befana, guardando la rivale, vide una cosa strana: sotto i capelli aveva dei bulloni, delle giunture, delle cerniere di metallo. Allora capì: quella era una Befana-robot, inventata da qualche malandrino per qualche scopo dannoso. Allora gridò:
-Il traguardo è laggiù: la punta di quella montagna rossastra, la vedi? 
E puntò verso il Monte Calamita, tutto magnetico, e quando fu a mezzo chilometro, rallentò, mentre l’altra Befana strillava:
-Arrivo prima! Arrivo prima!
E infatti arrivò prima: prima ancora di quando pensava, perché il Monte Calamita la tirò verso di sé a una tale velocità che quando ci cadde sopra si sparpagliò in mille pezzi di metallo, che rimasero appiccicati per sempre lassù.
E la Befana in carne ed ossa, se ne tornò a volare per il mondo con il suo sacco di doni.
