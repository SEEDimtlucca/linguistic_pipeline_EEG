Bianco e nero.

C’era una gallina bianca, contenta di essere bianca, che faceva bellissime uova bianche: le covava contenta, comoda. Immaginate come rimase, cosa pensò, cosa disse, cosa coccò, quando una mattina guardò l’uovo appena fatto, e vide che era nero.
-E questo, coo cos’è? – strillava. Ma coo come può essermi venuto un uovo così buio?
Piangeva, si sconsolava, e le altre galline le facevano coo coo di consolazione: ma lei non si consolava. Quando poi si mise a covare, non dico che quello non lo covasse, ma lo teneva, un po' discosto, come per paura che sporcasse le altre uova.
-Chissà cosa uscirà da quest’uovo! – si lamentava. -Chissà che uccellaccio, che corvaccio! E se sarà un pulcino come gli altri, sarà tutto nero come la pece!
Però, seppur controvoglia, lo covava, perché era un uovo suo. Venne il giorno della schiusa, le uova si agitavano sulla paglia come gigantesche gocce di latte: si videro beccucci becchettare, e i gusci bianchi si ruppero in un punto, poi fecero crepa, il buco si allargò e da ogni uovo uscì un pulcino, un bel batuffolo giallo.
Ma l’uovo nero non si apriva. Anche lui si muoveva di qua e di là: ma non si vedeva nessun becco, nessun buco.
La chioccia lo guardava, preoccupata.
-È coo colpa mia, -diceva. -È perché non l’ho coo covato come si deve. E adesso non ha forza di aprirsi!
-Mentre i pulcini gialli pigolavano intorno, chiamò le galline del pollaio e disse:
-coo compagne, ho fatto una coo cosa sbagliata, e voglio riparare. Per favore, insegnate voi ai miei pulcini a raccogliere vermetti e semi: io devo coo covare il mio ultimo uovo.
Le galline, senza commenti, cominciarono ad aiutare i pulcini a procurarsi il cibo, come se fossero figli loro, mentre la chioccia covava l’uovo nero, delicata, morbida, attenta, senza nemmeno mangiare per non togliergli calore. 
E dopo tre giorni l’uovo si schiuse, e uscì un pulcino non solo giallo, non solo rosso, non solo azzurro: un pulcino di ogni colore. Era così bello che nessuno ne aveva mai visto di simili: un piccolo sole.
E quando fu grande, fu un gallo con una coda di tutti i colori, che andava da Oriente a Occidente come l’arcobaleno.






