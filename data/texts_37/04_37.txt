L’ombrellino asciutto.

C’era una volta, in un paese molto asciutto, un ombrellino azzurro. Come era finito in quel paese asciutto? Chissà, forse uno scherzo, uno sbaglio: ma l’ombrellino era là, e restava sempre chiuso, perché in quel paese non pioveva quasi mai, e se pioveva, pioveva così poco che la gente si prendeva la pioggia in faccia contenta della poca frescura, e di aprire l’ombrello nemmeno le veniva l’idea.
Un giorno l’ombrellino era lì, chiuso, accaldato e triste, quando gli si posò vicino un piccione viaggiatore.
-Che fai, ombrellino?
-Sono triste,
-Perché sei triste?
-Perché non mi piace stare qui: troppo sole… - e l’ombrellino spiegò al piccione viaggiatore tutti i suoi guai. 
-Se sei infelice, perché non voli via? – disse il piccione.
-Ma come? Io non so volare!
-Forse non sai, ma puoi!
-Non capisco.
-Ascolta, ombrellino. -disse il piccione. Sei capace di aprirti da solo?
-Non ci ho mai provato…
-Provaci.
L’ombrellino ci provò: ma era davvero difficile, perché lui era abituato ad essere aperto dagli altri. Però, prova e riprova, a colpi successivi, riuscì ad aprirsi quasi completamente: ma a fare il tric finale non riusciva.
-Vedi? Non so aprirmi tutto! -diceva l’ombrellino, triste.
-Ascolta, -disse il piccione. -aspetta che arrivi un colpo di vento: quando arriva, mettiti con la punta nella direzione dove lui va e vedrai!
E il piccione se ne andò, sparendo nel cielo azzurrissimo.
L’ombrellino restò solo. Per molte notti, si allenò ad aprirsi come poteva: ma a fare tric proprio non riusciva.
Ma una mattina, appena sorto il sole, sentì arrivare un vento forte dall’Ovest. Allora mise la punta nella direzione dell’Est, e subito il vento lo riempì da sotto e, tric, lo fece aprire tutto: e quando fu ben aperto lo prese, lo sollevò, lo portò in cielo, e via nell’azzurro: e poi cominciarono ad esserci nuvole, e l’ombrellino arrivò sopra un paese dove pioveva tanto, ma tanto, che scese, e lì lo portarono in giro tutto il giorno, ben aperto, bagnato e contento.

