Il principe Tonno e Abissina.

Il principe Tonno nuotava nel verde mare, muovendo la coda di qua e di là, e tutte le Triglie gli facevano l’occhietto, ma lui non le guardava neppure.
All’improvviso, nuotando giù, verso il fondo del mare, il principe Tonno vide una pesciolina magra e strana, che gli piacque subito moltissimo. La seguì un poco, e poi le parlò:
-Come ti chiami?
Abissina, -rispose lei, guardandolo con gli occhi un po' sporgenti. 
-Perché non vieni su con me? -disse il principe Tonno. -Nuota verso l’alto, dove si vede il cielo azzurro: lassù saremo felici come pesci nell’acqua!
Abissina, siccome il principe Tonno le piaceva, nuotò verso l’alto, abbandonando le acque scure: ma poiché aveva gli occhi molto grandi, la luce del sole, che illuminava la superficie, le dava dolore: tanto che dovette scappare giù, nell’ombra a cui era abituata.
Il principe Tonno era triste: scendeva nuotando per andare a cercarla, la chiamava, ma lei rispondeva ogni volta:
-C’è troppa luce in là in alto, caro Tonno! Io non ci posso stare, proprio non posso…. 
E il principe Tonno nuotava su, ancora più triste.
Un giorno, dopo tanto pensare, ebbe un’idea. Aspettò che venisse la notte, scese in fondo al mare e chiamò: 
-Abissina!
-Che c’è, bel principe? -lei disse, sbucando dal fondo.
-Ora puoi salire, disse lui. -Vedrai, la luce della notte non ti farà male agli occhi!
-Ho paura… -lei diceva.
-Non ti farà male ... -vedrai
Abissina, piano piano, seguì il principe Tonno verso l’alto: mano a mano che saliva vedeva una luce bianca: però non dolorosa come quella del sole, più tenue. Era la Luna.
Così i due nuotarono felici nell’acqua argentata per tutta la notte: e quando al mattino il sole spuntò, Abissina tornò verso il fondo, dicendo:
-	A questa notte, bel principe! E a tutte le notti che verranno!




