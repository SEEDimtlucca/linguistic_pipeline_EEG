Il re parrucchiere.

C’era una volta un regno di foreste: alberi belli che si stendevano dappertutto colorando la terra di verde, profumando il cielo con le foglie spettinate. In mezzo a quel regno forestale c’era un castello, e nel castello vivevano i Re, che sedevano su un trono di pietra messo sulla torre più alta, e da lassù, stavano a guardare gli alberi, e non davano mai ordini, se non questi:
-Alberi, muovete i rami!
-Alberi, respirate!
-Alberi, bevete la rugiada!
E gli alberi muovevano i rami, respiravano e bevevano la rugiada, perché quelle erano cose che naturalmente si fanno.
Ma un giorno divenne Re di quel castello Ricciolino, un Re molto elegante e raffinato, che appena si sedette sul trono in cima alla torre, disse:
- Guarda come sono spettinati quegli alberi!... Che ineleganza! Presto, chiamate mille boscaioli!
Furono chiamati mille boscaioli, e il Re disse:
-Boscaioli, voi di solito tagliate gli alberi a casaccio, tanto per fare legna: d’ora in poi, li taglierete per eleganza.
-Come, come? – dissero i boscaioli.
-Io vi farò seguire un corso per parrucchieri, poi andrete nella foresta ad aggiustare le chiome degli alberi. Ne farete alcuni con i capelli corti, altri ricci, altri lisci, altri con la frangetta... Sarà una foresta ben pettinata: un capolavoro d’eleganza!
Abituati ad obbedire, i boscaioli fecero il corso da parrucchieri e poi andarono nella foresta: e tutti gli alberi furono pettinati nei modi più strani, con trecce, code, ciuffi, frangette, e così via. Re Ricciolino, dall’alto della torre li guardava contento. 
La cosa, finì lì?
No: perché gli uccelli, passando sopra quella foresta e guardando giù, prima per spavento, poi per divertimento, si mettevano a starnazzare, schiamazzare, ridere: e a forza di ridere, scappava loro la pipì e la cacca. E siccome venivano uccelli da ogni parte del cielo a vedere quella curiosità, schiamazzi, cacca e pipì cadevano dall’alto così abbondanti, che Re Ricciolino scappò in terre lontane, per non rovinarsi l’eleganza. I boscaioli smisero di acconciare le chiome alle piante e presto la foresta tornò come prima, verde, libera, fresca, spettinata dal vento.



