I tre affamati. 

C’erano tre affamati: uno col cappello rosso, uno col cappello giallo e uno col cappello azzurro. Videro una bella mela matura che pendeva dal ramo di un melo. 
-Che bella mela! – disse cappello Rosso.
-Dividiamola in tre parti uguali e mangiamocela! – disse Cappello Giallo.
-Giusto - disse Cappello Azzurro.
-Ma come faremo? – disse Cappello Giallo, sedendo sotto il ramo. 
-Coltelli non ne abbiamo!
-Già, - disse Cappello Rosso, sedendosi accanto a lui. – E spezzarla con le mani non possiamo, perché le parti verrebbero di grandezza diversa, e allora uno mangerebbe più degli altri.
-Scusate, amici. - disse Cappello Azzurro.
- Zitto, tu! – dissero gli altri due. -Non vedi che stiamo ragionando?
E ripresero a discutere, grattandosi la testa sotto il cappello.
-E poi dovremo stare attenti, a fare le parti, -disse Cappello Rosso, - perché potrebbe capitare che a uno vada la parte più buona, e a un altro la più cattiva.
-Scusate … -disse Cappello Azzurro.
-Sta zitto! – dissero gli altri due, senza nemmeno alzare gli occhi. -Non vedi che stiamo affrontando la questione?
E tornarono a discutere.
-Sai cosa rende difficile il problema? – disse Cappello Rosso.
-Il fatto di dividere la mela in tre parti: se la dividessimo in due, sarebbe più facile.
-Sicuro! – disse il Cappello Giallo, abbassando la voce.
-Bisogna che uno di noi tre ci rinunci …
-Scusate - disse Cappello Azzurro.
-Vuoi star zitto?  - dissero i due seduti, senza degnarlo di un’occhiata.
-Ecco, faremo proprio così! – disse Cappello Giallo a voce molto bassa.
-Divideremo la mela in due parti, e poi ne mangeremo una io e una tu, perché noi abbiamo ragionato e quindi ce la meritiamo.
-È la soluzione migliore, - disse Cappello Rosso. -Anche perché lui non ha fatto nulla!
Allora si alzarono e guardarono il ramo.
La mela non c’era più!
-Dov’è la mela? – dissero insieme. 
-Era quello che volevo dirvi, - disse Cappello Azzurro. - Mentre voi eravate seduti, io ho allungato la mano e l’ho presa. Volevo chiedervi di mordere voi per primi, ma mi avete fatto stare zitto.  Allora, ho dato un morso, e poi volevo darvi la vostra parte, ma mi avete detto di non disturbare. Così, l’ho finita io!
-E consegnò loro il torsolo, e se ne andò, con il buon sapore di mela fresca in bocca. 

