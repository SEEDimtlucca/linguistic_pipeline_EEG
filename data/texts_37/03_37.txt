I pirati smemorati.

C’era una nave di pirati che si chiamava Tonno Feroce, e navigava i mari facendo abbordaggi: spara qua, assalta di là, ruba a me, rapina a te, i pirati di quella nave, agli ordini di capitan Gigi Trinciasquali, avevano accumulato un gran tesoro di dobloni, zecchini, fiorini, talleri, corone, e altre preziosissime monete.
Quando ne ebbero tante che la nave quasi affondava, il capitano disse:
-Ciurma, ascoltate! Noi dobbiamo mettere al riparo il nostro tesoro: troviamo un’isola, e sotterriamolo per bene!
-Bella idea, capitano! – gridarono i pirati, e trovata in mezzo al mare un’isola di terra molle, vi seppellirono il tesoro. Poi tornarono in giro per onde e orizzonti a sparare e abbordare, assalire e rapinare.
Ma le cose cominciarono ad andar male, perché le navi si erano fatte veloci, mentre la vecchia Tonno Feroce era una nave antica: quelle scappavano e i pirati cominciavano a sentire mal di schiena e reumatismi. Insomma, la pirateria non rendeva come una volta.
Dopo tre anni di affari magri e stenti, disse Gigi Trinciasquali:
-Bella ciurma, sapete cosa faremo?
Torneremo sull’isola dove abbiamo sepolto il tesoro, lo tireremo fuori, lo divideremo fra noi, e vivremo da gran signori nei porti di tutto il mondo!
-Giusto, Trinciasquali! – gridarono i pirati, e la nave voltò la prua verso l’isola del tesoro. Ma dov’era l’isola del tesoro? Il guaio è che nessuno lo ricordava bene, perché il mare è pieno di isole e isolotti. I pirati della Tonno Feroce ad ogni isola gridavano: - È quella!
Sbarcavano, scavavano: ma niente tesoro. E scava su un’isola, scava su due, avevano i calli alle mani, erano magri e affamati.
Un giorno, ecco un’isola verde in mezzo al mare. 
-È quella, forse … - dissero i pirati, ma senza troppa fiducia. 
Sbarcarono, e cominciarono a scavare, e non trovarono il tesoro nemmeno lì: però trovarono dei tuberi grossi, dalla pelle bruna. Erano così belli e strani che li fecero cuocere, e li assaggiarono, e li trovarono così buoni che li cucinarono in molti modi: fritti, cotti, arrostiti, col prezzemolo, a pezzetti, a bastoncini, schiacciati. E così i pirati dimenticarono il tesoro e decisero di restare su quell’isola a coltivare patate: il capitano cambiò nome, e si fece chiamare Gigi Zappatata.
	
